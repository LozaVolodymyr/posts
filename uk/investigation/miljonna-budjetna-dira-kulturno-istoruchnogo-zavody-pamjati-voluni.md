Мільйонна бюджетна діра культурно-історичного заводу пам'яті Волині
====

![волинь фортеця](http://corruptua.org/wp-content/uploads/2015/07/e433441ab7a12e3e61405ecbb03c344ba892fe75.jpg)

##### З обласного бюджету Волині виділено більше 2 мільйонів гривень на укладання «Словника пам’яток», якого немає. Чому так трапилося і який наслідок такого витрачання коштів вивчало Рівненське агентство журналістських розслідувань спеціально для CorruptUA.org.

Нині покійний грузинський реформатор Каха Бендукідзе якось запитав в ефірі Громадського телебачення – а для чого вам Міністерство культури утримувати? У вас, що культури не буде без міністерства? У нас в Грузії немає такого міністерства і що в нас гірше з культурою думаєте?

Розслідування в галузі культури на Волині дає чітку відповідь для чого різні міністерства та управління культури – щоб гроші «освоювати». Як їх освоюють на Волині дивіться на прикладі однієї науково-культурної групової роботи.

#### ГРОШІ ВИТРАЧАЮТЬСЯ, А РЕЗУЛЬТАТІВ НЕМАЄ? ОСЬ ВАМ ЩЕ ГРОШІ – ПРАЦЮЙТЕ ДАЛІ

Більше десяти років кошти обласного бюджету Волині виділяються на роботу із упорядкування та видання Словника про пам’ятки Волинської області. Депутати, чиновники та історики шукають звіти та результати роботи над цим виданням.

При Управлінні культури Волинської ОДА існує редакційно-видавнича група **«Звід пам’яток історії та культури України: Волинська область»**, яка працює над виконанням постанови Ради міністрів УРСР від 03.09.1982 №453 «Про заходи для забезпечення видання томів Зводу пам’ятників історії і культури народів СРСР по Українській РСР».

Також ця група працює над виконанням указів президента від 11.12.2000 №1328 «Про забезпечення підготовки і випуску багатотомного енциклопедичного видання «Звід пам’яток історії та культури України» та указу від 28.11.2007 №1156 «Про додаткові заходи з підготовки і випуску багатотомного енциклопедичного видання «Звід пам’яток історії та культури України».

Простіше кажучи, ця група має підготувати видання про пам’ятки історії та культури Волині.

У середовищі волинських істориків, чиновників, депутатів вже давно точаться дискусії про результати роботи цієї групи, оскільки вона фінансується із обласного бюджету. (Із обласного бюджету фінансується ще одна редакційно-видавнича група «Науковий центр історичних студій Волині» – саме із нею чиновники порівнюють діяльність та результати групи «Звід пам’яток»).

Нині покійний **депутат облради і голова Волинської ОДА Борис Клімчук** у 2012 році виніс це питання для обговорення на профільній комісії облради: «Нам потрібно на профільних комісіях обговорити ще раз діяльність двох редакційно-видавничих груп. Якщо ви думаєте, що за 2,5 роки вдалося хоч на йоту дістати продукцію від цих груп, то ви помиляєтесь. Якщо ви думаєте, що ми з бюджету не платили величезних грошей на ці групи, то це неправда. Платили. За 2,5 роки жодного інтелектуального продукту…»

Після пропозиції депутата Клімчука постійна комісія обласної ради з питань духовності, релігій, освіти і науки, культури, засобів масової інформації розглянула питання роботи груп і оприлюднила звіти про їх роботу, які надало управління культури ОДА.

Зокрема, у її рішенні багато написано про результати роботи «Центру наукових студій», зацитуємо лише кілька позицій: «підготовлені до друку 4 томи «Книги Скорботи України. Волинська область» та 4 томи «Реабілітовані історією. Волинська область» (видано 3-й та 1-й томи)».

Про результати роботи групи «Звід пам’яток» у матеріалах комісії йдеться: «…ведення діловодства на незадовільному рівні, журнали реєстрації відсутні, кошти, які виділяються із обласного бюджету, використовують тільки на зарплату працівників та відрядження, жодних робіт щодо підготовки до видання Словника пам’яток не здійснено, стан підготовки Словника незадовільний…».

Так депутатська комісія характеризувала роботу груп у 2013 році.

**Попри такі яскраво негативні результати роботи цієї групи депутатська комісія приймає лояльне рішення – і далі працювати** над історико-меморіальним серіалом «Книга Скорботи України. Волинська область», науково-документальним виданням «Реабілітовані історією. Волинська область», «Зводом пам’яток історії та культури України. Волинська область» зі встановленням чітких термінів робіт та обсягів фінансування.

Чому таке рішення Агентство поцікавилося в **голови профільної депутатської комісії Романа Карпюка**, але депутат не знайшов часу для детальної відповіді. Зауважив ще раз про неефективну роботу обох груп, а чому ж таку роботу депутати й надалі «благословили» коштами волинських платників податків не пояснив.

#### ТО ДЕ Ж РЕЗУЛЬТАТИ?

Отож ні депутати, ні чиновники не змогли дізнатись про кінцевий результат роботи групи «Звід пам’яток». Спілкуємось із **керівником групи Миколою Півницьким.**

**– Кому підпорядкована ваша група?**

– Головна редколегія з підготовки «Зводу пам’яток історії та культури України». Знаходиться у приміщенні, де знаходиться Інститут історії України.

Вона створена на основі указів президента. Вона існує як юридична установа. Ми виконуємо завдання цієї головної редколегії.

Нам дають завдання на рік, що ми маємо зробити. Тобто згідно указу президента, це ще був указ Кучми потім Ющенка, Януковича. Тому все те, що ми готуємо, має бути в уніфікованому варіанті – тобто всі області однакового типу книжки і так як енциклопедичне видання готується згідно вимог, то є методичний посібник, згідно якого ми працюємо.

**– А коли група почала працювати?**

– У 2001 році. Самий плідний період був у 2005-2006 роки. Ми підтримку мали з обласної адміністрації. Зацікавлені люди були. Ми найбільше зробили тоді. А потім уже пішло на спад.

Можна я буду прямо вам говорити? Тому що декому воно вже не потрібне… А мова йде про фіксацію пам’яток, які були на нашій землі, залишились, в якому стані і т.д. Все це треба зробити.

Ну а зробити його в такому варіанті в якому нам би хотілось – не вдалося. 2006 рік – я уже вам сказав, а от 2007-2008-й – взагалі облом.

А потім нас чогось спрягали постійно з іншими групами. Було у нас три групи – група по підготовці «Книги пам’яті», «Книги реабілітованих історією», і ми. Тому і фінансування згідно з указами здійснювалось саме з місцевого бюджету. Тому ми висимо на шиї обласного бюджету. І нас от ділили. Скільки я пробував доказати, що специфіка у кожної структури зовсім інша, а нам порівну, по-братськи щоб нікого не скривдити, давали однаковісіньку суму.

**– Якісь звіти до редколегії по цій роботі ви подаєте?**

– Ми подаємо інформацію, аякже. Ми подаємо інформацію, а на основі цієї інформації нам подають завдання. От, скажімо, на цей рік у нас робота над текстами і виготовлення ілюстративного матеріалу. А як я виготовлю ілюстративний матеріал, коли мені треба найняти фотографа?

Ну ми робили як – для того щоб зафіксувати і мати уявлення про пам’ятник – робили аматорські фото і фіксували в себе. Воно є на електронних носіях, розбито по видах пам’яток – археологія, архітектура, історія, монументальне мистецтво. Але це не той рівень, який вимагається для енциклопедії.

Ви минулий раз питали скільки заробляють наші люди – ну я сказав, кандидат наук, професор – він 360 (гривень – авт.) чи скільки, четверть ставки у нього. Але це фахівець який знає від і до, він знає область , знає документи, знає пам’ятки. Як я від нього відмовлюсь?

**– Ви кажете, що кошти які виділяють із обласного бюджету, використовують тільки на зарплату?**

– Так. Була установка нам така, вона ішла з Кабміну – кошти ні на які інші речі, ні на закупку техніки …більш ні на що ми коштів не мали. Рятує ситуацію те, що кожен із працівників має або ноутбук, або доступ до іншого комп’ютера. От зараз займаємось редагуванням статей, тому що воно було написано наспіх.

**– Яке основне завдання вашої групи – це видання словника?**

– Ні, ми нічого видавати не повинні.

Ми склали словник пам’яток, тобто перелік всіх пам’яток, які виявлені, які були і які є сьогодні. Є пам’ятки загальнодержавного реєстру, є на місцевому реєстрі. Підготовлений словник – його теж зараз уточнюємо, шукаємо деякі пам’ятки, що зникло, що включати, що не включати. Нам його треба до ума довести. А це ж взяти тільки по археології більше двох тисяч пам’яток!

