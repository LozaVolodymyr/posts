Голова Апеляційного суду Волині разом із сином володіє гектарами земель у «царському» селі під Луцьком
====
![Голова Апеляційного суду Волині разом із сином володіє гектарами земель у «царському» селі під Луцьком](http://perecelenec.com.ua/assets/media/2016/02/8c40ac5eba560f65ee4d83927e446921.jpg)

**Петро Філюк, голова Апеляційного суду Волині, отримав у Боголюбській сільраді майже два гектари земель у селі Тарасове. Його син Петро також отримав два гектари земель у цьому ж селі. Півроку цю інформацію чиновники приховували. Отримати інформацію вдалося з альтернативного джерела.** 

**Про це Рівненському агентству журналістських розслідувань стало відомо із відповіді на запит Управління Держгеокадастру у Волинській області, пише Валентина Куць спеціально для [CorruptUA.org](https://www.CorruptUA.org).** 

Отримати таку інформацію було досить складно – сільська рада відсилала журналістів до архівного відділу РДА, а звідти надходили лише відписки. Завідувач відділу посилалась на різноманітні закони і стверджувала, що таку інформацію архівна установа може надати лише за згодою самої особи:

{% youtube %}https://www.youtube.com/watch?v=A7YSXPAQWg8{% endyoutube %}

Листування із чиновниками затягнулось на півроку. Аби не продовжувати безрезультатної переписки, медіа-юристка Інституту розвитку регіональної преси Людмила Опришко порадила пошукати потрібну інформацію у службі Держгеокадастру.

Пані Опришко каже, що інформація про виділені земельні ділянки повинна безперешкодно надаватись на запити, однак насправді ситуація зовсім інша:

**- Питання розподілу державних чи комунальних ресурсів завжди мають великий суспільний інтерес, а особливо тоді, коли мова йде про виділення землі у власність та ще й на безоплатній основі, - пояснює медіа-юристка. - В таких сферах завжди є можливість для зловживань. А тому така інформація повинна оприлюднюватись. Хоча б для того, що б мінімізувати корупційні ризики.**

 **Медіа-юристка Інституту розвитку регіональної преси Людмила Опришко допомогла отримати запитувану інформацію з альтернативного джерела. Фото з архіву**

– У цій справі, коли постало питання про отримання копій рішень сільської ради про виділення земельних ділянок, ми зіткнулись із рядом проблем, - додає Людмила Опришко. –  Так, хоча Закон України «Про доступ до публічної інформації» однозначно вказує на те, що такі рішення повинні надаватись на запити, журналістка тривалий час не могла їх отримати. Причина полягала в тому, що вказані рішення приймались давно і, відповідно до інформації сільської ради, були передані до архіву. Наші намагання отримати доступ до них наштовхнулись на неочікувану перешкоду. Адже архівні установи, в першу чергу, керуються Законом України «Про національний архівний фонд та архівні установи», який встановлює свій, значно складніший порядок доступу до документів, які зберігаються в архівах. Звісно, і цей Закон теоретично враховує вимоги Закону України «Про доступ до публічної інформації» , але на ділі ми побачили зовсім інший підхід, спрямований на значне обмеження доступу до архівних документів. Спочатку ми мали намір оскаржувати перешкоди у доступі до необхідної нам інформації та документів, проте, перш ніж взятись за підготовку судового позову, вирішили звернутись до альтернативного розпорядника зазначеної інформації - до Управління Держгеокадастру. І ми отримали необхідні нам документи. Чи подавати позов до архіву, ми ще подумаємо. Проте однозначно можу сказати, що проблему доступу до публічної інформації, яку зберігають архіви, необхідно вирішувати в тому числі й на законодавчому рівні.

Отож, за інформацією Держгеокадастру, пан Філюк разом із сином мають у володінні понад чотири гектари земель у селі Тарасове. Управління надало номери актів на право власності та наявні копії рішень сільради.

Син голови Апеляційного суду Петро теж не відстав від батька і отримав два гектари землі у цьому ж селі:

Номери актів на право власності на землю та копії рішень Боголюбської сільради можна переглянути тут.

Як свідчать надані копії рішень Боголюбської сільської ради Філюку Петру Тодосьовичу була надана земельна ділянка площею 1,500 га для сільського господарства – рішення №173 від 14.09.2007. Рішенням №55/2-5 від 26.10.2010 сільрада затвердила проект землеустрою та змінила цільове призначення ділянки площею 0,3857 га - для житлового будівництва.

Для Філюка Петра Петровича сільська рада виділила 2,00 га у селі Тарасове для ведення сільського господарства – рішення №5/4 від 21.09.2006 року. А рішенням №55/2-6 від 26.10.2010 р. сільська рада змінила цільове призначення ділянки площею 0,2652 га – для житлової забудови.

Як бачимо, рішення про зміну цільового призначення ділянок для батька та сина Філюків приймались в один день.

Варто нагадати, що голова суду раніше зізнавався журналістам, що у 90-х отримати ділянку у Боголюбах було не складно. І стверджував, що його земельні ділянки були смітниками, які він власноручно прибрав. А сільський голова села Боголюби Марія Якубовська, пояснювала, що крім виділеної ділянки під забудову, пан Філюк багато земель купляв.

Землевпорядник Боголюбської сільської ради підтвердила виділення 1,5 гектра землі для Петра Тодосьовича Філюка і пояснила, що згодом ця ділянка була розділена на 0,3857 га – для будівництва і 1,1143 – для сільського господарства. Також землевпорядник зазначила, що в архіві знаходиться рішення сільради від 29.04.1996 року про виділення Петру Тодосьовичу 0,58 га для будівництва та обслуговування будівель. Про земельні ділянки голови суду площею 0,25 га та 0,1494 га землевпорядник не має інформації.

Щодо земель сина голови суду, то землевпорядник підтвердила інформацію про надання йому двох гектарів земель, які згодом були розділені на ділянки для будівництва та сільського господарства.

У деклараціях за 2012-2014 роки голова суду зазначає власні земельні ділянки площею: 1,5 га, 0,58 га, та 8 соток; у членів сім`ї земельних ділянок немає.
