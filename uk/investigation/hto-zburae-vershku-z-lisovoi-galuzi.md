Хто збирає вершки з лісової галузі?
======

![Хто збирає вершки з лісової галузі?](http://corruptua.org/wp-content/uploads/2015/07/wood-522412_1280.jpg)

**Нещодавно Арсеній Яценюк на засіданні Кабміну вичитав лісників за відсутність належного автопарку для тушіння пожеж.**

**«У мене запитання: де гроші, які йдуть від вирубки лісу, і чому ці гроші не йдуть у тому числі на оновлення автопарку, який 30 років у вас не оновлюється?», – заявив він, додавши, що збирається вияснити яким чином вирубується ліс і як він іде на експорт.**

На це резонне питання можна відповісти дуже просто: причина відсутності пристойного автопарку, як і підвищення у рядових лісників зарплат розміром 2 тис. грн., банальна корупція.

Лісова галузь була корумпованою завжди. А попередній керівник Агентства лісових ресурсів Віктор Сівець зробив її централізованою. Він майстерно вибудував схему, яка вимивала з галузі мільйони доларів. Майже рік після його втечі у лютому 2014 року галузь жила за правилами Сівця.

Його наступники – «свободівці», поміняли лише офшорні компанії, на рахунки яких експотери переказували валюту за фіктивні маркетингові послуги.

Нардепа від «Свободи» Валерія Чернякова призначили очільником агентства наприкінці березня. Невдовзі його позаштатним радником став депутат Львівської міськради і бізнесмен Андріян Гутник. Якщо Черняков за плечима мав досвід роботи в галузі, то Гутник, за його словами, лише заочно навчався у Львівському лісотехнічному університеті. Що студент міг радити досвідченому фахівцю?

Як стверджує обізнаний співрозмовник, Черняков виконував адміністративні функції в агентстві, у той час як Гутник доносив до експортерів необхідність працювати за старими правилами.

> За часів Сівця, а потім свободівців з трейдерами домовлялися про об’єми та вартість деревини працівники держпідприємства «Укрлісконсалтинг». Наприклад, ринкова ціна за кубометр половника хвойного складала 80$, однак лісгоспу фірма платила 74$, а решта 6$ йшли на рахунок офшорної фірми за так звані маркетингові послуги. Розмір «відкатів» за кожен кубометр хвойних порід сягав від 5 до 10$, а за цінні породи дерева – від 20 до 50€.

Таким чином лісгоспи продавали деревину по занижених цінах, а різниця осідала на рахунках новозеландзьких офшорів **Paragroup Limited, Carbax General Limited** та **Guardian Support Solution L.P.**, яка зареєстрована у Великобританії. Всі вони працювали через латвійські банки, як і офшор Сівця – Galvena Holding LTD.

У разі відмови працювати за встановленими правилами, імпортери ризикували залишитися ні з чим. Обласні управління лісових ресурсів періодично отримували з Києва списки компаній, яким можна продавати ліс, і доносили їх до лісгоспів.

Після Революції Гідності був зовсім короткий період, коли з березня по травень, вказівки не надходили, а ціни на деревину виросли. Потім схеми відновилися і тривали до січня нинішнього року, коли «свободівці» не пройшли в парламент і пішли з посад.

Автор звернулася до Гутника з проханням прокоментувати події минулого року. На запитання чому не припинили схеми, почав розповідати про створені Черняковим «гарячі лінії», куди можна було повідомити про корупцію, та звернення до ГПУ, МВС та СБУ з ініціативою перевірки галузі.

«Я вважаю, що схеми, які були при Сівці, ми поламали. Це робота не одного дня, але при Чернякову ці схеми закінчилися. При Чернякову були створені всі можливі умови для державних підприємств, щоб вони починали працювати чесно, а не так, як працювали при Сівці, та зараз, останні півроку», – заявив Гутник.

Однак, як стверджують джерела в облуправліннях, вертикальна корупція в ДАЛРУ зникла якраз у січні-лютому, коли агентство лишилося без голови. Вказівки з якими фірмами та по яких цінах працювати приходити перестали. Але це не значить, що корупції в галузі не стало: вона почала проявлятися на місцях.	

##### ПАДІННЯ ЦІН НА ДЕРЕВИНУ


Цей рік став не найкращим для лісової галузі: поставки деревини в Китай різко впали через наплив дешевої сировини з Росії, Малайзії та Індонезії. Менше сировини стали купляти турецькі компанії через девальвацію місцевої валюти. За оцінками фахівців Агентства лісових ресурсів, ці ринки споживали приблизно дві третини від 4 млн кубометрів лісу, які щороку експортуються з України. Інша третина традиційно припадає на європейський ринок, експорт деревини на який зростає.

Через трансформації на зовнішніх ринках, суттєво знизилася вартість половника хвойного в середині країни. Трейдери вже не мають такої маржі, як в попередні роки.